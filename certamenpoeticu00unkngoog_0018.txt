PVGILES

Vota salutantum capiens Tartessius implet
pectora laetitia. Populum dum cernit ovantem,
obvertens oculos caris subridet amicis.

Gingivis, positum lapsis pro dentibus, aurum
saepius ore micat. Nares sub fronte resimae
deturpant vultus. Humeris colloque rubescens
defluit ampla chlamys, croceo circumdata limbo
At caput obvolvit, sudor ne tempora laedat,
textile linteolum. Renovant sua vota sodales.
Stat gravis aspectu patiens moderator eorum,
qui pugilum fictis exercent corpora pugnis,
acrius ut duro glomerent certamina caestu.
Nobile munus habet; stirpem proditque britannam
quem loquitur, sermo Praeconis ab ore tonantis
accipit impatiens pyctarum pondera vulgus.
Cum minus audivit Paulinum pondus habentem,
utitur his dictis: „Trepidum depone timorem,

o Pauline3 magis stabiles o concipe sensus!
Quamvis mole minor, minime devictus abibis.
lmo datura tibi palmas fortuna favebit!''

 

